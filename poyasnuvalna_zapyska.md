<div id="hypercomments_widget" class="js-hypercomments-widget invisible"></div>

Пояснювальна записка
=============================================

Мистецтво – особлива форма відображення дійсності, естетичний художній феномен, який передає красу навколишнього світу, внутрішнього світу людини через осмислення фундаментальних категорій «краса», «гармонія», «ритм», «пропорційність», «довершеність». Особливості опанування мистецтва в школі пов’язані з його багатогранним впливом на свідомість і підсвідомість людини, її емоційно-почуттєву сферу, художньо-образне мислення і творчі здібності. Мистецтво сприяє художньо-естетичному розвитку людини та стимулює готовність особистості брати участь у різних формах культурного життя суспільства.

Визначення мети навчання мистецтва в основній школі зумовлене основними функціями мистецтва: естетичною, навчально-пізнавальною, духовно-виховною, комунікативною, емоційно-терапевтичною.

Програма розроблена відповідно до Державного стандарту базової і повної загальної середньої освіти. Вона ґрунтується на засадах особистісно зорієнтованого, компетентнісного, діяльнісного та інтегративного підходів.<i> Особистісно зорієнтований підхід</i> забезпечує розвиток в учнів індивідуальних художніх здібностей (музичних, образотворчих та ін.), творчого потенціалу. <i>Компетентнісний підхід</i> сприяє формуванню ключових предметних і міжпредметних компетентностей, насамперед загальнокультурних і художньо-естетичних. <i>Діяльнісний підхід</i> спрямований на розвиток художніх умінь і здатності застосовувати їх у навчальній та соціокультурній практиці. <i>Інтегративний підхід</i> виражається в акцентуванні взаємодії різних видів мистецтва в рамках освітньої галузі та пошуку міжпредметних зв’язків з предметами інших освітніх галузей, інтеграції шкільного навчання мистецтв із соціокультурним середовищем.

<b>Метою</b> навчання мистецтв в основній школі є виховання в учнів ціннісно-світоглядних орієнтацій у сфері мистецтва, розвиток комплексу ключових, міжпредметних і предметних компетентностей у процесі опанування художніх цінностей і способів художньої діяльності, формування потреби в творчому самовираженні та естетичному самовдосконаленні.

Мета досягається шляхом реалізації таких <b>завдань</b>:
<ul>
<li>виховання в учнів емоційно-ціннісного ставлення до мистецтва та дійсності, розвиток художніх інтересів, естетичних ідеалів;</li>
<li>формування системи художніх знань, яка відображає видову специфіку і взаємодію мистецтв;</li>
<li>розвиток умінь сприймання, інтерпретації та оцінювання творів мистецтва й художніх явищ;</li>
<li>стимулювання здатності учнів до художньо-творчого самовираження, до діалогу;</li>
<li>розвиток художніх здібностей, критичного мислення;</li>
<li>формування потреби в естетизації середовища та готовності до участі у соціокультурному житті.</li>
</li>
</ul>

Навчання мистецтва ґрунтується на принципах:
<ul>
<li>наступності між початковою, основною і старшою школою;</li>
<li>поєднання загальнолюдського, національного та етнокраєзнавчого аспектів змісту освіти;</li>
<li>інтегративності, спрямованості на поліхудожнє виховання учнів;</li>
<li>креативності (пріоритет творчої самореалізації);</li>
<li>варіативності змісту, методів, технологій;</li>
<li>діалогічності, полікультурності.</li>
</li>
</ul>

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>